---
layout: post
title:  "Final Daruma-3II 滾珠腳墊試玩"
date:   2025-07-26 19:55:13 +0800
categories: hi-fi
---
![](https://pub-8c1ddb5aa2ec46d28f40b4295cf14b39.r2.dev/2025/08/b682ec7fe62ff79ce2fb7704a374fbe0.jpeg)

幾年前有個朋友送咗套佢擺咗好耐冇用嘅 Final Daruma-3II 腳墊畀我，但最近先醒起佢嘅存在攞嚟試吓效果如何。Daruma-3II 係 Final (當年仍然稱為 Final Laboratory）喺推出耳機前其中一款最早打入國際市場嘅產品。佢由兩塊鋁金屬圓塊夾住一粒可以自由移動嘅滾珠，採用類似不倒翁(日本稱為達摩）嘅原理，將器材嘅震動轉化為滾珠嘅水平移動，避免震動積聚喺器材入面。依種設計嘅化震墊美國嘅 Symposium 一樣有做，名為 Rollerblock，但 Daruma-3II 據聞係比 Rollerblock 更早推出，而且價錢平好多，Daruma-3II 喺上世紀九十年代末至二千年代初期定價為9900 日圓/ 99 美元，就算以當年物價而言都唔係好貴嘅音響附件。

今次我就將 Daruma-3II 放喺宇宙盤 Denon DBT-3313UD 下面，依部機就會經過 HDMI 音頻信號轉 HDMI I2S 轉駁器連接 XIAUDIO (現名 Eleven Audio) K DAC。對照訊源為 ASUS Zenfone 11 Ultra，以 USB Audio Player Pro 經 USB 線連接到 K DAC，播放儲存喺機內從同一隻 CD RIP 出嚟嘅 FLAC 檔案。USB 線我用 Apple 原裝 USB C 轉 A 轉駁器 + 「黑雞」USB 線（約 1M），宇宙盤所用嘅兩條 HDMI 線都係 Tributaries UHDM Max 0.5M。耳擴係 Ferrum OOR + Hypsos 供電。耳機係 Sennheiser HD800。

![](https://pub-8c1ddb5aa2ec46d28f40b4295cf14b39.r2.dev/2025/08/3c79a1f26583a91adae2b9682c59772c.jpeg)

先試唔落 Daruma-3II 嘅效果。同 USB 輸出相比，聲音會比較薄、虛，音場亦冇咁立體，高頻更有少少生硬感。依種嘅聲音表現好容易會誤判為耳擴推唔好耳機，但由於我之前試過 Ferrum Wandla DAC 夾 OOR 推 HD800 冇依個問題，所以我知唔係耳擴問題。

![](https://pub-8c1ddb5aa2ec46d28f40b4295cf14b39.r2.dev/2025/08/6d14d1e747a25701b0004acc4b2ab6c2.jpeg)

喺 3313UD 落咗 Daruma-3II 後，聲音明顯飽滿咗，飽滿度已經同 USB 大致相同。但初時我就發現高頻空氣感同音場立體感仍然比 USB 弱少少，後來發現可能同轉接器上放咗個舊嘅唱片壓有關。將依個壓攞走後，高頻空氣感就返嚟，再仔細比較下，高頻空氣感甚至比 USB 更豐富、仔細。

即使 Daruma-3II 已經停產多時，但如果有機會平平哋買到二手的話，都係值得一試。