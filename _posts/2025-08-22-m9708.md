---
layout: post
title:  "魅視 M9708 影片播放器初步測試"
date:   2025-08-22 18:03:13 +0800
categories: av
---
![](https://pub-8c1ddb5aa2ec46d28f40b4295cf14b39.r2.dev/2025/08/4d3fc56bbef715690330d50e0c293af5.jpeg)

本身用緊 Panasonic UB820，都用得幾開心，但發現少部份 UHD BD 會有相容性問題，例如 Bob James 隻 Feel Like Making Live 喺選擇 PCM 聲軌時會十分 lag 無法正常播放，加上將 HDMI Audio 接駁到 Lumin P1 時，會無法將多聲道聲軌 downmix 去兩聲道輸出，令播放電影時完全冇對白聲，所以就有啲想換機嘅念頭。考慮到我已經將手上所有 BD / UHD BD rip 入硬碟儲存，我其實可以買部已越獄嘅 UHD BD 機或者影片播放器就得。正路的話，選擇都有好多，但我依啲鍾意劍走偏鋒嘅玩家，就喺二手市場用個平得有啲意外嘅價錢買咗部偏門，甚至係邪門嘅機：魅視 M9708。

![](https://pub-8c1ddb5aa2ec46d28f40b4295cf14b39.r2.dev/2025/08/5222bd9f7af3de9ed889ee1fed84bd31.jpeg)

點解會係邪門呢？因為佢係一部縫合怪，使用「參考」Pioneer UDP-LX800 嘅底版，但就移除光碟機，跟機嘅遙控器係Pioneer 原裝，但使用嘅系統卻係介面上「借鑑」GIEC 嘅「高清先生」系統，硬體上又用上線性供電及CNC 一體化機殼，成部機根本就係四不像嘅山寨怪物。

![](https://pub-8c1ddb5aa2ec46d28f40b4295cf14b39.r2.dev/2025/08/6403da3d2913100332ec892e7e1cd30c.jpeg)

雖然操作介面醜到極點，但運作起來都幾爽快，播放在 USB SSD 嘅 UHD BD 及 BD 備份檔，速度比 UB820 播碟明顯快一截。畫質方面，播放 UHD BD 時，M9708 我覺得會比 UB820 幼細啲，畫面嘅深度感好似明顯啲。比較大分別嘅係音質方面，M9708 喺播放音樂片段時聲音嘅立體感及層次感明顯比 UB820 好。但唔知係咪 M9708 個「高畫質先生」系統有問題，播放 24bit 聲軌時只能以 16bit 輸出，就算重設後調過唔同選項都係一樣，依方面就要同間廠果度跟進。

後來試咗幾個駁法睇吓，首先係同軸輸出，成功出到24bit，但會明顯細聲好多。之後試吓唔做影音分家，先用HDMI 駁 Lumin P1，再由 P1 駁返電視，搞掂，成功出到 24bit，而且音壓亦正常，畫質方面，目測同直入電視分別唔大。

![](https://pub-8c1ddb5aa2ec46d28f40b4295cf14b39.r2.dev/2025/08/646c57f5caea114203f2c2ce8eeaba08.jpeg)

第二個問題係佢辨識唔到隻 8TB 硬碟，不論係插喺機背定係側邊嘅 USB 頭，前面板都見到 "EXT" 字樣，但就係無法喺「視頻」頁面見到隻硬碟。後來我睇返 Pioneer LX800 嘅說明書，佢就話只支援最多 2TB 嘅硬碟，咁睇嚟係佢只支援 MBR 分割表而唔支援 GPT 分割表，因為 MBR 只支援到 2TB 嘅硬碟。結果我就搵咗隻舊嘅硬碟，轉做 MBR 再𠝹個 2TB 嘅分區，搞掂，即刻食到。似乎長遠都要買返隻 switch 畀佢駁返上網絡（因為依家唔夠 LAN 頭），再將隻硬碟插落電腦share 出嚟先得。

![](https://pub-8c1ddb5aa2ec46d28f40b4295cf14b39.r2.dev/2025/08/fa07d209c7e20fc9b3566e7fe9df7e45.jpeg)

本身係諗住同之前用緊嘅 UB820 比較，但太心急，改完全區就賣咗，所以就同屋企部 UB450（換咗 CAS Workshop 線性電）做個比較。畫面方面，我睇咗 UHD BD 同 BD，覺得分別又唔算好大，細到係可以忽略嘅程度。聲音方面就比較明顯，UB450 低頻聽落量感多啲，但層次感明顯較差，M9708 上可以聽到嘅聲音層次喺 UB450 上就有啲矇。但講真，考慮到 M9708 本身都係想同啲旗艦級藍光機做比較，可能遲啲有機會搵部 UB9000 比較先得😆