---
layout: post
title:  "尋找風佬的故事（2）Wonder Audio Labs Reference Phono"
date:   2025-09-06 19:39:00 +0800
categories: hi-fi
---
![](https://pub-8c1ddb5aa2ec46d28f40b4295cf14b39.r2.dev/2025/09/ce58f5e900bbeec8c6d794032bb39fa2.jpeg)

本身我嘅目標係想試 Wonder Audio Labs 嘅 P1 唱頭放大，但早前見到 HiFi 發燒台搞活動試聽佢哋啱啱推出嘅旗艦 Reference Phono，就抱住試聲底嘅心態試咗先。

Wonder Audio Labs 係 2022 年成立嘅中國牌子，但背後嘅其中一位話事人係香港嘅資深音響達人「威廉譚」，所以都算係半個香港牌子。佢哋嘅首款產品 P1 一推出就已經成為話題，唔單止係因為佢喺兩萬零蚊嘅價錢上落足重料，更因為佢可以畀用家以極精細嘅幅度去調整，例如唱頭阻抗從 1 ohm 到 2000 ohm 逐 ohm 作調整，如此精細嘅調較過往係十分罕見。而且因為佢係用電腦控制主機板上嘅繼電器去轉換數值，所以對音質嘅影響會比傳統方式更低。P1 經歷多次升級（Deluxe 版及分體電源）後，今年就迎來佢哋嘅旗艦級產品：Reference Phono。

相對於 P1 嚟講，Reference Phono 最主要係用料上嘅提升，包括純銀線、高級交連電容及 Lundahl 純銀升壓牛等等。但最有趣嘅分別係 Reference Phono 採用內置螢幕嘅 2.4GHz 遙控，用戶可以喺依個有螢幕嘅遙控上改動全機設定，改動後再一次過傳送到 Reference Phono 上。雖然近年都有啲唱頭放大器採用手機 app 做到類似嘅嘢，但依個豪華嘅獨立遙控睇嚟會令用家感到更有儀式感。

![](https://pub-8c1ddb5aa2ec46d28f40b4295cf14b39.r2.dev/2025/09/bda815b8538e455bf542c95c5b9b1483.jpeg)

![](https://pub-8c1ddb5aa2ec46d28f40b4295cf14b39.r2.dev/2025/09/d5b10641d81a60075c298657b1a63cd8.jpeg)

聲音方面，今次示範會使用 Ortofon MC 90X 唱頭，配合 Thrax Audio Yatrux 唱盤。Reference Phono 嘅聲音的確係好高水準。佢嘅聲音非常幼細，細節十分多。即使佢嘅放大線路有真空管，但「膽味」並不多，整體音色都係中性略偏清亮，大概依個就係「銀牛聲」。不過我最鍾意嘅地方係佢嘅背景十分寧靜，就算播放比較舊嘅黑膠都冇咩底噪。當然唱頭應記一功，但都要唱頭放大器本身嘅線路可以避免引入干擾先做到依個效果。

我以前未試過 P1，唔知 Reference Phono 同佢差幾遠，但睇到兩部機喺設計上有好多共同之處，相信會係音色上會有比較明顯分別。睇吓遲啲有冇機會試埋 P1 先。